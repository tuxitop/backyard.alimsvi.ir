---
title: در این بن بست
author: علی موسوی
date: 2008-05-16
tags: backyard
mathjax: false
template: article.jade
---

دهانت را می بویند

مبادا گفته باشی دوستت دارم

دلت را می بویند

&nbsp;&nbsp;&nbsp;&nbsp;&nbsp;&nbsp;&nbsp;**روزگار غریبی است، نازنین**

و عشق را

کنار تیرک راه بند

تازیانه می زنند

&nbsp;&nbsp;&nbsp;&nbsp;&nbsp;&nbsp;&nbsp;**عشق را در پستوی خانه نهان باید کرد**


\*\*\*

در این بن بستِ کج و پیچِ سرما

آتش را

&nbsp;&nbsp;&nbsp;&nbsp;&nbsp;&nbsp;&nbsp;به سوخت بار سرود و شعر

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
&nbsp;فروزان می دارند

به اندیشیدن خطر مکن

&nbsp;&nbsp;&nbsp;&nbsp;&nbsp;&nbsp;&nbsp;** روزگار غریبی است، نازنین**

آن که بر در می کوبد شباهنگام

به کشتنِ چراغ آمده است

&nbsp;&nbsp;&nbsp;&nbsp;&nbsp;&nbsp;&nbsp;**نور را در پستوی خانه نهان باید کرد**


\*\*\*


آنک قصابان اند

بر گذرگاه ها مستقر

با کُنده و ساتوری خون آلود

&nbsp;&nbsp;&nbsp;&nbsp;&nbsp;&nbsp;&nbsp;**روزگار غریبی است، نازنین**

و تبسم را بر لبها جراحی می کنند

و ترانه را بر دهان

&nbsp;&nbsp;&nbsp;&nbsp;&nbsp;&nbsp;&nbsp;**شوق را در پستوی خانه نهان باید کرد**


\*\*\*


کبابِ قناری

بر آتشِ سوسن و یاس

&nbsp;&nbsp;&nbsp;&nbsp;&nbsp;&nbsp;&nbsp;**روزگار غریبی است، نازنین**

ابلیس پیروزمست

سور عزای ما را بر سفره نشسته است

&nbsp;&nbsp;&nbsp;&nbsp;&nbsp;&nbsp;&nbsp;**خدا را در پستوی خانه نهان باید کرد**

\- احمد شاملو
